page_title: Voor leerkrachten — Hedy
---
Wat leuk dat jij met Hedy aan de slag wil in jouw klas. Op deze pagina vind je al onze tips & tricks n de Hedy lessen zo goed mogelijk te laten verlopen.

## Introductie

#### Wat is Hedy?
Hedy is een tekstuele programmeertaal speciaal ontwikkeld voor jongeren. In tegenstelling tot andere programmeertalen voor kinderen zoals Scratch, maakt Hedy geen gebruik van codeblokken, maar is het een tekstuele programmeertaal. Met Hedy leer je dus codes typen zoals de echte programmeurs dat doen, maar in kleine stapjes en met speelse opdrachten. 
Zo functioneert Hedy als opstapje naar de echte programmeertalen zoals Python op een laagdrempelige en vooral leuke manier! 

Hier vind je een (Engelstalige) video over hoe Hedy tot stand is gekomen.

#### Doelgroep
Hedy is ontwikkeld met het oog op kinderen in de bovenbouw van de basisschool en de onderbouw van het voortgezet onderwijs. Het is belangrijk dat de leerlingen goed kunnen lezen, dus AVI-M5 is wel een vereiste. De leerlingen (en leraren!) hoeven geen programmeerervaring te hebben om met Hedy aan de slag te kunnen. 

#### Hoe werkt Hedy?
Hier vind je een introductievideo over Hedy, waarin Felienne de eerste basics uitlegt. 

#### Lesgeven met Hedy
Hedy werkt met levels, waarin steeds een extra commando wordt uitgelegd. Bij ieder level hebben wij een aantal opdrachten ontwikkeld om goed met de nieuwe commando’s te kunnen oefenen. Deze opdrachten kunnen de leerlingen zelfstandig doen, maar kunnen ook gebruikt worden in klassikale lessen. De lesopzet voor deze lessen zijn te vinden in de handleiding voor leerkrachten. De lesopzet en opdrachten zijn stapje voor stapje uitgewerkt, zodat ook de minder digitaal onderlegde leerkrachten er mee uit de voeten kunnen. 
Voor de zeer creatieve leerkracht is Hedy uiteraard ook geschikt voor zelfontworpen opdrachten en lesprogramma’s! 

#### Apparaten
Hedy is werkt via internet en werkt op alle apparaten waar een browser (Google Chrome, FireFox, Edge etc) op staat, dus laptops, chromebooks, tablets en telefoons zijn allemaal geschikt. Je hoeft niets te downloaden om met Hedy te kunnen werken. 
